---
aliases: Scolina, Capofosso, Scoline, Capifosso,
share: true
---
L’*affossatura* è la principale [[Sistemazioni idraulico-agrarie|Sistemazione idraulico-agraria]] di pianura che consiste nella creazione di una rete di canali (*fosse*) adibita alla raccolta e all’allontanamento delle acque superflue.
Costituisce l’elemento base su cui si sviluppano le varie sistemazioni idraulico-agrarie.

La rete di fosse a seguito dell’affossatura comporta la creazione di una tara compresa fra l’1% e il 5–10% articolata in:
- *scoline* o fosse di prima raccolta (*fosse campereccie*), lungo gli appezzamenti [[Baulatura|baulati]] o comunque con una pendenza rivolta verso quest’ultime;
- *capifosso* o fosse di seconda raccolta (*collettori secondari*) su cui si riversano le scoline e che a loro volta convoglieranno l’acqua nella rete idrica di ordine superiore.

La forma e la dimensione delle fosse è funzionale alla quantità di acqua che esse devono contenere e trasportare, oltre che dalle caratteristiche del suolo e la gestione agronomica dell’appezzamento. 

Il principale parametro che concorre alla definizione delle caratteristiche della rete di fosse è il *volume d’affossatura* (V)[^1], definito dai seguenti fattori:
- *Quantità, durata e intensità* dei fenomeni di [[Precipitazione atmosferica|Precipitazione]].
- [[Tempo di ritorno|Tempo di ritorno]] dei fenomeni eccezionali.
- *Condizioni fisiche del suolo*, in particolare la [[Velocità di infiltrazione|Velocità di infiltrazione]].
- *Coefficiente di deflusso*, ossia la frazione di acqua precipitata soggetta a [[Ruscellamento|Ruscellamento]] e che quindi giunge nelle fosse (di norma 0.4–0.6).
- *Durata d’invaso*, per quanto tempo la fossa rimane piena; ovverosia qual è la velocità di trasporto e di convogliamento delle acque dalla rete di affossature alla rete idrica.

Nota la *distanza fra le fosse* (D) — derivante dalla [[Tessitura del suolo|Tessitura del suolo]] e dalle esigenze di meccanizzazione (25–40 m, 40–60 m, > 60 m; rispettivamente suoli pesanti, franchi, sciolti) — è possibile quantificare lo *sviluppo lineare* (L) necessario; ossia la lunghezza totale in metri delle fosse per ettaro, pari a $L = \frac{10000}{D}$.

Infine, dal volume d’affossatura e dallo sviluppo lineare — tenendo conto della forma trapezoidale della fossa dove l’angolo della parete è compreso fra 10 e 20° (a maggiore scioltezza della tessitura corrisponde un maggiore angolo) — si ricava la sezione della fossa. Più raramente l’affossatura prevede una sezione triangolare o parabolica.

La profondità deve essere in ogni caso maggiore rispetto alla profondità di lavorazione (e di posa dei [[Drenaggio tubolare|Dreni tubulari]]) per consentire la raccolta delle acque di scorrimento subsuperficiale derivante dalla presenza della [[Suola di lavorazione|Suola di lavorazione]].

Infine le fosse devono presentare una pendenza di 0.5–1‰, e comunque non superiore a 3‰, verso i canali di ordine superiore.


![|250](1c96f08c5701c3fd122ee1657999b26c_MD5%201.png)

La realizzazione delle affossature è un’operazione rapida ed economica — svolta mediante scavafossi — che consente una buona capacità di eliminazione delle acque in eccesso.
Tuttavia comporta una discreta perdita di superficie agraria utile, complicando la meccanizzazione delle operazioni colturali e richiedendo manutenzione periodica.

[^1]: Indicativamente 80–100 m<sup>3</sup>/ha (suoli permeabili), 150–200 m<sup>3</sup>/ha (suoli medio impasto) e ≥ 250 m<sup>3</sup>/ha (suoli poco permeabili).