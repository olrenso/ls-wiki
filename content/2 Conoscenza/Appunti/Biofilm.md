---
aliases: Forma sessile, Biopellicola,
share: true
---
Il *biofilm* è una complessa aggregazione di [[Microrganismo|Microrganismi]] all’interno di una matrice polisaccaridica autoprodotta adesa a una superficie situata all’interfaccia fra due diverse [[Stati della materia|fasi della materia]].

La forma sessile in biofilm è la principale modalità di vita dei microrganismi, solo l’1% si trova in [[Forma planctonica|Forma planctonica]].

La matrice, costituita da un elevato contenuto d’acqua e da [[Sostanze polimeriche extracellulari|EPS]], e l’elevata densità di microrganismi consentono:
- Adesione alla superficie.
- Riserva d’acqua e di sostanze nutritive.
- Formazione di una barriera protettiva.
- Resistenza antimicrobica.
- Mezzo di comunicazione e [[Trasferimento genico orizzontale|Trasferimento genico orizzontale]], in particolare la comunicazione all’interno del biofilm può avvenire per [[Quorum sensing|Quorum sensing]] o [[Nanotubi batterici|Nanotubi batterici]].
- Convivenza di microrganismi con necessità ambientali differenti, i differenti gradienti di diffusione dei gas, dei metaboliti e dei nutrienti consente la crescita di differenti microrganismi all’interno del medesimo biofilm. In particolare è possibile trovare sia batteri anaerobi che aerobi, i primi posti nelle porzioni più centrali del biofilm dove l’ossigeno è scarso mentre i secondi nelle regioni più esterne.

Il biofilm non è uno strato continuo e omogeneo ma presenta numerose cavità.

Il processo di formazione di un nuovo biofilm è rappresentato da un ciclo in tre fasi:
1. *Adesione* di microrganismi liberi di [[Forma planctonica|Forma planctonica]] all’interfaccia (solido–liquido, liquido–aeriforme, solido–aeriforme) su cui formare il nuovo [[Biofilm|Biofilm]]. In un primo momento l’adesione è reversibile, con l’inizio della secrezione della matrice diventa irreversibile.
2. *Maturazione del biofilm* con la crescita dei microrganismi, la loro riproduzione, l’inglobamento di altri organismi [[Forma planctonica|planctonici]] e la continua secrezione della matrice.
3. *Dispersione*, alcune cellule escono dal biofilm per tornare in [[Forma planctonica|Forma planctonica]] o si ha il distacco di una porzione di biofilm, per esempio per riduzione delle risorse nutritive o accumulo dei metaboliti secondari.

La formazione di un biofilm può essere impedita intervenendo nelle fasi di adesione o maturazione.

![](2a3e6f4e82a735a5104bb07fe3c6b00f_MD5%201.png)