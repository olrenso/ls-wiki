---
share: true
aliases:
  - Stabilità di struttura del suolo
---
La *stabilità degli aggregati* è una misura della resistenza alla rottura degli aggregati strutturali del [[Suolo|Suolo]] e come tale è un indice della [[Struttura del suolo|Struttura]] e della sensibilità alla [[Destrutturazione del suolo|destrutturazione]].

La resistenza alla rottura — che sia essa per azione chimico–fisica o idrodinamica — è determinata dalla quantità e qualità dei legami che si instaurano fra le particelle elementari del suolo. Dipende in particolare dalla tipologia e quantità di [[Scambiatori ionici del suolo|colloidi inorganici (argille) e organici]] e dalla composizione del [[Complesso di scambio|Complesso di scambio]].
La stabilità è inoltre migliorata dalla presenza e dallo sviluppo degli apparati radicali.

È possibile stimare la stabilità degli aggregati attraverso il metodo Tiulin–Meyer.
Un campione di 10 g di aggregati fra 0.2 e 2 mm, posto in un setaccio a maglie di 0.2 mm, è sottoposto per 30 minuti all’azione destrutturante dell’acqua (tramite moto alternato verticale).
La frazione di suolo rimasta nel setaccio è quindi essiccata e pesata ($R_{1}$). Gli aggregati rimanenti vengono [[Dispersione delle argille|deflocculati]] per aggiunta di sodio-esametafosfato ottenendo il contenuto di sabbia grossa (ø>0.2 mm), a sua volta essiccato e pesato ($R_2$).
Dato il peso iniziale del campione e le due pesate $R_{1}$ e $R_{2}$ l’indice di stabilità (IS) è calcolato come:

$$\text{IS}_{\%} = \frac{R_1-R_2}{10-R_2} \cdot 100$$

In base al valore percentuale di IS, la stabilità di struttura sarà considerata:
- Buona: 70 < IS < 90
- Media: 40 < IS < 60
- Bassa: 20 < IS < 30
- Instabile: IS < 20