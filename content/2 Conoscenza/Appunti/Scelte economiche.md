---
share: true
---
Qualsiasi soggetto in una società, che sia essa primitiva o estremamente sviluppata, ha bisogno di effettuare delle scelte a causa del [[Problema economico|Problema economico]].

Deve perciò scegliere cosa fare e cosa non fare per soddisfare i propri bisogni, e per tal motivo ogni scelta comporta la rinuncia di tutte le altre. Il soggetto economico dovrà compiere una scelta razionale (più o meno consapevole) valutando il [[Costo-opportunità|Costo-opportunità]] — ossia quanto è disposto a rinunciare per ottenere un *beneficio marginale* dal bene scelto.

In particolare dal lato della produzione le scelte vertono su tre problemi principali, strettamente correlati fra loro:
- *Cosa produrre*, quanti e quali [[Bene economico|Beni]]. Per esempio beni alimentari o armamenti, pochi beni di lusso o tanti beni economici, beni di consumo o d'investimento.
- *Come produrre*, come combinare le [[Risorse produttive|Risorse produttive]] disponibili.
- *Per chi produrre*, per un élite ricca, per la massa o per un gruppo limitato.

Spesso le motivazioni e i comportamenti che inducono un singolo a compiere una determinata scelta economica provocano, a livello della società, un miglioramento delle condizioni, ossia promuovono la crescita economica; così come un imprenditore cercherà di massimizzare il suo profitto indirettamente incrementerà la ricchezza della sua nazione. Tale concetto è alla base del [[Liberismo economico|Liberismo economico]].

Talvolta però il beneficio di un singolo si ripercuote negativamente a livello sociale. Quando le scelte degli individui sono controproducenti rispetto ai fabbisogni della società si ha un [[Fallimento del mercato|Fallimento del mercato]].